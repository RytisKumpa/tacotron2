Asmeninis prekės ženklas - ne tik norintiems keisti darbą.
Visai neseniai pusę savaitgalio praleidau slėpdama savo senus "Facebook" įrašus - nepatikėsite, kokių nesąmonių gali prirašyti būdamas aštuoniolikos. 
Ir jei galvojat, kad čia aš viena tokia, o jūs prieš dešimtį metų buvot tokie pat protingi, faini ir šmaikštūs, kokie esate dabar, puikiai valdėte žodžio ir vaizdo meną, metu jums iššūkį: 
peržiūrėkite savo bent penkerių metų senumo įrašus nė karto nesusiraukę ir nepajutę šiokio tokio gėdos jausmo.
"Na ir kas, - galite sakyti jūs. - Kodėl kažkam turėtų rūpėti dalykai, kuriuos parašiau prieš pusę dešimtmečio ar pusę savaitės?" 
Ir iš tiesų dar visai neseniai nereikėjo jaudintis dėl savo įvaizdžio internete, o asmeninis prekės ženklas buvo tik žymių žmonių, politikų ar didelių kompanijų vadovų problema. 
Socialinės medijos visa tai pakeitė - asmeninis brandas tampa vis reikalingesnis ne tik norint gauti savo svajonių darbą, bet ir siekiant sėkmingai kopti karjeros laiptais įmonėje, kurioje dirbate dabar. 
Susitvarkykite socialinių medijų paskyras Portfolio ir viešai prieinamas turinys, straipsniai žiniasklaidoje, žinutės ir nuotraukos socialinėse medijose, 
kitų žmonių nuomonės apie jus ir jūsų darbus - asmeninį prekės ženklą sudaro visa tai ir dar daugiau. 
Ar tai reiškia, kad norėdami susikurti asmeninį brandą turite staiga tapti internet famous, bent keturis kartus per dieną atnaujinti socialinių tinklų paskyras ir išsakyti savo nuomonę visais klausimais?
Tikrai ne - yra skirtumas tarp buvimo žinomam internete ir asmeninio prekės ženklo kūrimo. 
Asmeninis brandas padeda tapti žinomam profesinėje sferoje, todėl jei nesate visų galų meistras, apie viską kalbėti tikrai nereikėtų. 
Apsibrėžkite sritį, kurioje norite save pozicionuoti ir kurioje jaučiatės tvirtai, ir atraskite unikalų požiūrio kampą, padedantį išsiskirti iš kitų specialistų. 
Ir nors aktyvumas socialiniuose tinkluose - būtinas, vis dėlto pradėti reikėtų nuo socialinių medijų paskyrų higienos: 
pašalinkite netinkamą ir kitus galintį įžeisti turinį, atnaujinkite informaciją apie save bei gerai pagalvokite, kiek asmeninio gyvenimo peripetijų norėsite atskleisti. 
Kalbėsite ne tik jūs, bet ir jūsų darbai. 
Socialinių medijų paskyras susitvarkėte, sugalvojote, apie ką kalbėsite, atradote netikėtą kampą ir dabar jau esate pasiruošę per mėnesį užkariauti pasaulį, susikurti stiprų asmeninį brandą ir tapti žinomiausiu savo srities ekspertu? 
Nuliūdinsiu - stipriam asmeniniam prekės ženklui sukurti gali prireikti metų, kelerių ar net dešimties. Ir čia visas darbas nesibaigs. 
Kaip ir bet koks prekės ženklas, asmeninis remiasi reputacija, todėl svarbu ne tik gebėti susikurti trokštamą įvaizdį, bet ir jį palaikyti. 
Didelę reikšmę turės ne tik tai, ką jūs kalbėsite, bet ir kas kalbės už jus - atlikti darbai, įgyvendinti projektai ir platus profesinių pažinčių ratas yra vieni svarbiausių aspektų, padedančių formuoti ilgalaikį brandą. 
Todėl nenumokite ranka į kolegos pagalbos šūksnį (net jei šiandien penktadienis ir jau penkios), 
keisdami darbą nenumeskite pusiau užbaigtų projektų buvusiems komandos draugams ir padarykite išimtį atsiliepdami į skubų skambutį per pietų pertrauką 
- visi šie geri darbai atsilieps ir jūsų asmeniniam prekės ženklui. 
Nebijokite iš savęs pasijuokti (nes kitaip pasijuoks kiti) 
Ir, svarbiausia, besirūpindami savo įvaizdžiu nepersistenkite. Viena didžiausių klaidų, kurią daro pradedantys kurti asmeninį prekės ženklą, - visiškai "nušlifuoti" savo asmenybę. 
Nepriekaištingi ir niekada neklystantys žmonės neretai sukelia atmetimo jausmą, 
o negebėjimas pačiam lengvai pasišaipyti iš savo nesėkmių gali baigtis dar didesnėmis patyčiomis, kurias sukontroliuoti gali būti kur kas sudėtingiau. 
Užsiauginkite storą odą - asmeninio prekės ženklo kūrimas dažnai pareikalauja drąsesnių minčių ir idėjų. 
Susitaikykite su mintimi, kad ekspertinės jūsų įžvalgos patiks toli gražu ne visiems, o jų siūlomas grįžtamasis ryšys tikrai ne visada remsis faktais ar argumentais. 
Nenusiminkite perskaitę piktą komentarą, o gavę konstruktyvios kritikos pasinaudokite ja toliau stiprindami savo prekės ženklą. Galų gale - tas, kas nerizikuoja, negeria... putojančio gėrimo, gaminamo viename šiaurės rytų Prancūzijos regione.
